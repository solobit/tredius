T-Time
`Willekeurige afschrijving' met ingang van 2013 wéér uitgebreidHet kabinet wil een flinke eenmalige impuls geven aan de bedrijfsinvesteringen in 2013. Daarom is besloten dat u, als ondernemer, in 2013 direct 50% van uw investering kan afschrijven ten laste van uw fiscale winst. U houdt direct meer geld in uw onderneming, omdat u door deze maatregel pas later belasting betaalt over de winst. Het doel van de hogere afschrijving is bedrijven tijdelijk meer financiële armslag geven voor het doen van investeringen en zodoende een bijdrage te leveren aan de binnenlandse economische groei. Daar profiteren we dan allemaal weer van. 
Hieronder leest u welke regels gelden en hoe u beter kunt worden van versneld of willekeurig afschrijven.
Bij de regels rond het afschrijven kennen we zowel beperkingen als verruimingen. De beperkende regels houden onder andere in dat u fiscaal per jaar op goodwill niet méér mag afschrijven dan 10% en op andere bedrijfsmiddelen niet meer dan 20%. Uw bedrijfspand mag u bovendien niet lager afschrijven dan tot de helft van de WOZ waarde. 
Maar laten we ons richten op die afschrijvingsregels die u daadwerkelijk kansen op voordeel bieden. Er bestaan verschillende mogelijkheden om willekeurig af te schrijven. In de eerste plaats mogen startende ondernemers willekeurig afschrijven op al hun investeringen. Ten tweede geldt dat ondernemers bepaalde aangewezen milieu-investeringen willekeurig mogen afschrijven. Die bedrijfsmiddelen staan op een lijst die jaarlijks gepubliceerd wordt door de overheid.
Tenslotte mogen alle ondernemers dankzij de crisis maximaal 50% van de aanschafwaarde per jaar afschrijven op investeringen die gedaan zijn in 2009, 2010 en 2011 en nu dus ook in 2013. Dit betekent dat u het bedrijfsmiddel in twee jaar mag afschrijven tot de restwaarde. Deze maatregel geldt helaas niet voor álle bedrijfsmiddelen. Uitzonderingen zijn: goodwill, gebouwen, woonschepen, auto's en motoren én alle zaken die u aan derden verhuurt. Maar zeer zuinige auto's  -  met een bijtelling van 14% of minder  -  mogen weer wel willekeurig worden afgeschreven. U kunt uw belastingdruk in 2013 dus aanzienlijk verlagen als u investeert in bedrijfsmiddelen.
Willekeurig betekent niet zo snel mogelijkMaar willekeurig betekent natuurlijk niet dat u altijd de hele aanschaf maar zo snel mogelijk ten laste van uw winst moet brengen. Nee, het is goed om daarbij te kijken naar de verwachte winst van dit jaar en van de komende jaren. Bij een lage winst van dit jaar en een hoge winstverwachting voor de komende jaren kan het interessanter zijn om de afschrijving eerst zo laag mogelijk te houden of zelfs helemaal niet af te schrijven. Ook mogelijke verliesverrekening moet hierbij worden meegenomen. Want u moet natuurlijk wel voorkomen dat verliezen verdampen door toepassing van de willekeurige afschrijving. Laat u zich daarom adviseren door uw relatiemanager.



Verhuurderheffing ingevoerd in 2013Met ingang van 2013 is een nieuwe heffing ingevoerd door middel van de Wet Verhuurderheffing. Het gaat om een nieuwe belasting die opgelegd wordt aan verhuurders van woningen die op 1 januari van dat jaar meer dan tien huurwoningen in de gereguleerde sector bezitten. Dit is de zogenoemde 'verhuurderheffing'. Het idee achter deze nieuwe heffing, is dat de schatkist wordt gevuld en dat tegelijk een bijdrage wordt geleverd aan de financiering van de huurtoeslag én aan het beter laten functioneren van de woningmarkt.
Gereguleerde sectorOnder de verhuurderheffing vallen alleen woningen in de gereguleerde sector, zodat deze beperkt blijft tot huurwoningen met een huur tot de huurtoeslaggrens of liberalisatiegrens van Euro 681,02 (op 1 januari 2013). Woningen in de vrije sector worden daarom niet getroffen door deze heffing evenmin als kamerverhuur en verhuur in het kader van het hotel-, kamp- en vakantiebestedingsbedrijf aan personen die daar slechts voor een korte periode verblijf houden.
U bent al belastingplichtig voor deze heffing wanneer u ten minste 11 gereguleerde huurwoningen verhuurt. De aanslag wordt opgelegd aan degene die als eigenaar op de WOZ-beschikking staat vermeld. Daarmee neemt het fiscale en financiële belang van een correcte WOZ-beschikking en de tenaamstelling dus weer toe. 
WOZ-waardeDe belasting wordt geheven over de totale WOZ-waarde op 1 januari van het voorgaande kalenderjaar (voor 2013 is dus de WOZ-waarde per 1 januari 2012 relevant)  van de woningen van een verhuurder in de gereguleerde sector. Deze waarde wordt altijd eerst verminderd met  tien maal de gemiddelde WOZ-waarde van al diens huurwoningen in diezelfde sector. Het tarief bedraagt 0,014% voor het jaar 2013 en zal in de komende jaren verhoogd worden tot  0,231%. Dat laatste tarief zal gaan gelden als het vaste tarief voor de verhuurderheffing.
De heffing wordt verschuldigd op 1 januari van het kalenderjaar en moet op aangifte worden betaald. Hiervoor geldt een termijn van drie maanden, zodat de aangifte en betaling vóór 1 april van het desbetreffende jaar moeten plaatsvinden. Voor het jaar 2013 is deze termijn, vanwege de introductie van de heffing, verlengd tot negen maanden (dus tot 30 september 2013) om de belastingplichtigen en de Belastingdienst tegemoet te komen.
Digitaal portaalVoor het doen van aangifte zal de verhuurder gebruik kunnen gaan maken van een digitaal portaal. De belastingdienst gaat daarin al zoveel mogelijk de benodigde gegevens voor het doen van de aangifte klaarzetten. Verhuurders worden omstreeks 1 juli 2013 door de Belastingdienst aangeschreven in verband met hun mogelijke belastingplicht. Hierbij kan de Belastingdienst helaas geen onderscheid maken tussen verhuurders die objecten verhuren in de gereguleerde en de niet-gereguleerde sector. Er zullen dus ook verhuurders worden aangeschreven, die niet belastingplichtig zijn. Overlegt u met uw relatiemanager wanneer u een brief ontvangt van de belastingdienst. 


Voorjaarsschoonmaak of speciale aanbieding? Boetes omzetbelasting tijdelijk beperkt voor "opruimen" balansschulden omzetbelasting

Als ondernemer heeft u te maken met heel veel regels en verplichtingen. Ondanks alle inspanningen van het kabinet, wordt het aantal helaas nog niet echt merkbaar minder. Een groot deel van de verplichtingen heeft te maken met fiscale regels die u veel hoofdpijn en stress bezorgen. Veel te ingewikkelde regelingen en steeds weer termijnen die gehaald moeten worden, waarbij het zwaard van de boeteoplegging altijd dreigend boven uw hoofd hangt. Verzuimboeten moeten ervoor zorgen dat u tijdig aan al uw aangifte en betaalverplichtingen voldoet en wie willens en wetens belastinggeld achterhoudt kan getroffen worden door de zogenaamde vergrijpboeten.

VerzuimboeteVanaf 1 januari 2010 kennen we voor het niet of niet tijdig doen van aangiften inkomsten- of vennootschapsbelasting verzuimboetes tot maar liefst Euro 4.920. Maar bent u voor het eerst in verzuim, dan bedraagt de boete slechts Euro 226 en bij een tweede verzuim wordt dat 20% van het maximum ofwel Euro 984. Daarna pas komt het maximum in beeld, maar toch iets om mee op te passen.

Voor de omzetbelasting moet u natuurlijk veel vaker aangifte doen en daarom zijn daarbij de verzuimboetes wat milder. Bij niet of niet tijdig doen van aangiften OB betaalt u Euro 123. Maar let op, bij het niet of niet tijdig betalen op aangifte betaalt u maximaal maar liefst Euro 4.920. Is het dan een oplossing om maar geen aangifte te doen? 

Onjuiste aangifte herstellen
Veel ondernemers hebben vanwege betalingsproblemen in het verleden gekozen voor deze optie. Maar dat is niet zonder gevaar. Want doorgaans weet u wel dat u nog omzetbelasting moet afdragen, omdat de schuld op uw balans voorkomt. U bent dan met opzet te weinig belasting aan het betalen en loopt kans op een vergrijpboete. En sinds dit jaar is in de wet ook de verplichting opgenomen om een eerder onjuiste aangifte in een later stadium te herstellen door middel van een suppletie aangifte. Doet u dat niet dan loopt tegen een vergrijpboete aan van maximaal 100% van de verschuldigde belasting. 
 
Om nu ook de balansschulden omzetbelasting van vóór 2012 te innen is de Belastingdienst een landelijk project gestart. Hierbij wordt aangestuurd op een "vrijwillige verbetering" door middel van suppletieaangiften door ondernemers van hun balansschulden omzetbelasting voor de jaren tot en met 2012. De Belastingdienst legt bij de naheffingsaanslagen slechts boetes op van maximaal 5%. Begin april 2013 start hierover een landelijke communicatiecampagne. Wij adviseren u om, als dit bij u van toepassing is om gebruik te maken van deze regeling. Dan bent u altijd beter af dan wanneer de fiscus bij een controle de balanspost ontdekt. 
 

